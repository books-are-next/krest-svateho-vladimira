---
title: "ZPĚV PRVÝ Perun a\_Vladimír"
contentType: prose
---

Vladimír car na svůj svátek,  
     když seděl na trůnu,  
poslal drába s vyřízením  
     k bohovi Perunu.

  

„Hřmi, Perune, na můj svátek  
     místo kanonády,  
škoda prachu, dost ho padne  
     v bitvách u armády.

  

Hřmi, Perune, na můj svátek  
     místo kanonády,  
pak si přijdi se mnou vypít  
     šálek čokolády.“ —

  

Pan dráb přišel k Perunovic,  
     zatloukl na vrata,  
děvečky se hnedle zeptal:  
     „Doma-li pantáta?“

  

„Doma, doma, pane drábe,  
     ve veliké chatě,  
sedí s jehlou na pekýlku,  
     zašívá si katě.“

  

„Vzkazuje vás, pantatínku,  
     car náš pozdravovat,  
máte prej mu k tomu svátku  
     drobet zabubnovat.“

  

Jak to přeslech’ tatík Perun,  
     hnedle čelo svraštil,  
skočil s kamen na lavici,  
     kaťmi o zem praštil.

  

„Raděj pásat husy ve vsi,  
     po bahnách se ploužit,  
než u toho Vladimíra  
     zde za Boha sloužit!

  

Málo platu, služba těžká,  
     nikdy konec práce,  
ještě bych mu měl vyvádět  
     ve svátek rekrace?

  

Tuhle při poslední bouřce,  
     při té blýskavici,  
beztoho jsem si propálil  
     celou nohavici.

  

Málo platu, málo športlí,  
     málo deputátu,  
nemohu si špendýrovat  
     oleje k salátu!

  

Pečínku jenom ve svátek,  
     vodu musím píti,  
sotva jsem se na tu službu  
     mohl oženiti.

  

Beztoho mne větším dílem  
     živí jen kondice,  
študentům hodiny dávat  
     musím ve fysice.

  

Kdyby od selek nekáplo  
     trochu akcidence,  
ani v neděli bych nemoh’  
     přičuchnout k pálence!

  

Pro nic za nic robotovat —  
     nevěděl bych věru,  
na tu jeho čokoládu…  
     … že mu…

  

Car necar, svátek nesvátek,  
     že mi všecko rovno,  
ne a ne a nebudu hřmít;  
     co z toho mám?…!“

  

Dráb stál celý zkoprnělý  
     jako kapr v žitě:  
„Pamatujte se, pantáto,  
     copak to mluvíte?

  

Já jsem taky jen služebník,  
     každý zná své meze,  
kdybych to vyřídil caru,  
     co se na vás sveze?“ —

  

Ale Perun jak byl v ráži,  
     sáhnul pod lavici  
a vytáh’ na pana drába  
     tu svou hromovnici.

  

Dráb se dlouho nezdržoval,  
     hledal honem díru  
a hned běžel jak s keserem  
     k caru Vladimíru.

  

„Jdu Vašemu Veličenstvu  
     slušně vomeldovat,  
že se to, co mluvil Perun,  
     stydím opakovat.

  

Nechce hřmít a osopil se  
     na mne jak na čubu,  
nectně Vaším Veličenstvem  
     vypláchnul si hubu.

  

Ať si tu svou čokoládu  
     car prej sám sežere,  
a že on na celou službu  
     s odpuštěním…

  

že je carův svátek a…  
     s odpuštěním rovno,  
že je mu po celém caru  
     — s odpuštěním…“

  

Jak uslyšel Vladimír car  
     tohle grobiánstvo,  
plivnul na zem, zasakroval,  
     a s ním všechno panstvo.

  

Poslal čtyry policajty  
     k bohovi Perunu:  
„Přiveďte ho, grobiána,  
     ku carskému trůnu!“

  

A když vyšli policajti,  
     pískl na ně oknem:  
„Hej, nechte ho až do zítřka,  
     my v suchu nezmoknem’.

  

Nebudem’ si s grobiánem  
     dneska kazit svátek,  
však mu zejtra uši natřem’,  
     vraťte se nazpátek!

  

Však my se ho za ty jeho  
     hromy neprosíme,  
pokud máme své kanony,  
     sami si zahřmíme!“

  

Poslal flügel-adjutanta  
     pro dvě baterie,  
ať bouchají při tabuli,  
     když se zdraví pije.

  

Jedli, pili, hodovali,  
     hrály jim muziky,  
ministři si popouštěli  
     u kalhot knoflíky.

  

Pili pivo, pili víno,  
     jedli z masa, z těsta,  
nejednomu oficíru  
     pukla z toho vesta.

  

Vejskali a tancovali  
     okolo pilířů,  
bim! bam! bum! špunty lítaly  
     z flašek a moždířů.

  

Kdo při tom byl, ten se opil,  
     blaze, braši, tomu! —  
v noci pak je s výslužkami  
     roznášeli domů.

  

_Konec prvního zpěvu._
