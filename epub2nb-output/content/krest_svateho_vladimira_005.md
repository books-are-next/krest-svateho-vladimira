---
title: "ZPĚV PRVÝ Perun a\_Vladimír"
contentType: prose
---

<section>

Vladimír car na svůj svátek,  
     když seděl na trůnu,  
poslal drába s vyřízením  
     k bohovi Perunu.

</section>

<section>

„Hřmi, Perune, na můj svátek  
     místo kanonády,  
škoda prachu, dost ho padne  
     v bitvách u armády.

</section>

<section>

Hřmi, Perune, na můj svátek  
     místo kanonády,  
pak si přijdi se mnou vypít  
     šálek čokolády.“ —

</section>

<section>

Pan dráb přišel k Perunovic,  
     zatloukl na vrata,  
děvečky se hnedle zeptal:  
     „Doma-li pantáta?“

</section>

<section>

„Doma, doma, pane drábe,  
     ve veliké chatě,  
sedí s jehlou na pekýlku,  
     zašívá si katě.“

</section>

<section>

„Vzkazuje vás, pantatínku,  
     car náš pozdravovat,  
máte prej mu k tomu svátku  
     drobet zabubnovat.“

</section>

<section>

Jak to přeslech’ tatík Perun,  
     hnedle čelo svraštil,  
skočil s kamen na lavici,  
     kaťmi o zem praštil.

</section>

<section>

„Raděj pásat husy ve vsi,  
     po bahnách se ploužit,  
než u toho Vladimíra  
     zde za Boha sloužit!

</section>

<section>

Málo platu, služba těžká,  
     nikdy konec práce,  
ještě bych mu měl vyvádět  
     ve svátek rekrace?

</section>

<section>

Tuhle při poslední bouřce,  
     při té blýskavici,  
beztoho jsem si propálil  
     celou nohavici.

</section>

<section>

Málo platu, málo športlí,  
     málo deputátu,  
nemohu si špendýrovat  
     oleje k salátu!

</section>

<section>

Pečínku jenom ve svátek,  
     vodu musím píti,  
sotva jsem se na tu službu  
     mohl oženiti.

</section>

<section>

Beztoho mne větším dílem  
     živí jen kondice,  
študentům hodiny dávat  
     musím ve fysice.

</section>

<section>

Kdyby od selek nekáplo  
     trochu akcidence,  
ani v neděli bych nemoh’  
     přičuchnout k pálence!

</section>

<section>

Pro nic za nic robotovat —  
     nevěděl bych věru,  
na tu jeho čokoládu…  
     … že mu…

</section>

<section>

Car necar, svátek nesvátek,  
     že mi všecko rovno,  
ne a ne a nebudu hřmít;  
     co z toho mám?…!“

</section>

<section>

Dráb stál celý zkoprnělý  
     jako kapr v žitě:  
„Pamatujte se, pantáto,  
     copak to mluvíte?

</section>

<section>

Já jsem taky jen služebník,  
     každý zná své meze,  
kdybych to vyřídil caru,  
     co se na vás sveze?“ —

</section>

<section>

Ale Perun jak byl v ráži,  
     sáhnul pod lavici  
a vytáh’ na pana drába  
     tu svou hromovnici.

</section>

<section>

Dráb se dlouho nezdržoval,  
     hledal honem díru  
a hned běžel jak s keserem  
     k caru Vladimíru.

</section>

<section>

„Jdu Vašemu Veličenstvu  
     slušně vomeldovat,  
že se to, co mluvil Perun,  
     stydím opakovat.

</section>

<section>

Nechce hřmít a osopil se  
     na mne jak na čubu,  
nectně Vaším Veličenstvem  
     vypláchnul si hubu.

</section>

<section>

Ať si tu svou čokoládu  
     car prej sám sežere,  
a že on na celou službu  
     s odpuštěním…

</section>

<section>

že je carův svátek a…  
     s odpuštěním rovno,  
že je mu po celém caru  
     — s odpuštěním…“

</section>

<section>

Jak uslyšel Vladimír car  
     tohle grobiánstvo,  
plivnul na zem, zasakroval,  
     a s ním všechno panstvo.

</section>

<section>

Poslal čtyry policajty  
     k bohovi Perunu:  
„Přiveďte ho, grobiána,  
     ku carskému trůnu!“

</section>

<section>

A když vyšli policajti,  
     pískl na ně oknem:  
„Hej, nechte ho až do zítřka,  
     my v suchu nezmoknem’.

</section>

<section>

Nebudem’ si s grobiánem  
     dneska kazit svátek,  
však mu zejtra uši natřem’,  
     vraťte se nazpátek!

</section>

<section>

Však my se ho za ty jeho  
     hromy neprosíme,  
pokud máme své kanony,  
     sami si zahřmíme!“

</section>

<section>

Poslal flügel-adjutanta  
     pro dvě baterie,  
ať bouchají při tabuli,  
     když se zdraví pije.

</section>

<section>

Jedli, pili, hodovali,  
     hrály jim muziky,  
ministři si popouštěli  
     u kalhot knoflíky.

</section>

<section>

Pili pivo, pili víno,  
     jedli z masa, z těsta,  
nejednomu oficíru  
     pukla z toho vesta.

</section>

<section>

Vejskali a tancovali  
     okolo pilířů,  
bim! bam! bum! špunty lítaly  
     z flašek a moždířů.

</section>

<section>

Kdo při tom byl, ten se opil,  
     blaze, braši, tomu! —  
v noci pak je s výslužkami  
     roznášeli domů.

</section>

<section>

_Konec prvního zpěvu._

</section>
