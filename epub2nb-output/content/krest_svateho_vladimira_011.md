---
title: ZPĚV SEDMÝ Ministerská rada
contentType: poetry
---

<section>

Večír ministři seděli  
     v tajném kabinetě,  
tenkráte bůh proti zvyku  
     první na tapetě.

</section>

<section>

V hlavní věci byli všichni  
     stejného mínění:  
bez boha se sprostým lidem  
     není k vydržení.

</section>

<section>

Ale v dalších podrobnostech  
     tu mezi dvořany  
byly, jako skoro všude,  
     dvě rozličné strany.

</section>

<section>

Nová škola chce jen vždycky  
     licitaci s pachtem,  
stará škola zase chválí  
     služby s deputátem.

</section>

<section>

Pan _ministr vnitřních věcí_  
     pravil: „Páni bratří!  
Ohlašme konkurs v novinách  
     tak, jak se to patří.

</section>

<section>

Ať se náležitou cestou  
     hlásí kandidáti,  
pak si dle klasifikace  
     může car vybrati.“

</section>

<section>

_Zahraniční ministr_ prál,  
     že by dobře bylo,  
kdyby se to v cizích listech  
     taky ohlásilo.

</section>

<section>

Neboť bez toho že není  
     při tom obsazení  
na žádného domácího  
     ani pomyšlení.

</section>

<section>

„Jenom žádného nováčka!  
     Vždyť je starších dosti,  
dobře renomírovaných,  
     zvláště v praktickosti.

</section>

<section>

Též se nesmí pro čest země  
     na pár rublů hledět,  
když už jednou o tom budou  
     cizozemci vědět.“

</section>

<section>

Ale _finanční ministři_  
     špinavá jsou nace,  
ten chtěl, aby se veřejná  
     svedla licitace.

</section>

<section>

A kdo bude ze všech nejmíň  
     za svou práci žádat,  
tomu se má bez ohledu  
     tato služba zadat.

</section>

<section>

Vymínil si však, že z chrámů  
     všechno stříbro, zlato  
bude vždy v pádu potřeby  
     do mincovny vzato.

</section>

<section>

Pak ať drží kurs papírů  
     vždy aspoň al pari,  
to je hlavní a ostatek  
     všechno láry fáry.

</section>

<section>

_Staveb ministr_ připomněl,  
     by si pospíšili  
a zatím něco klášterů  
     v kasárny změnili.

</section>

<section>

Než se místo zas obsadí,  
     aby takto caru  
aspoň něco zas přirostlo  
     v tom interkaláru.

</section>

<section>

Pan ministr práv doložil:  
     „Moje jest výminka,  
by se veřejně v novinách  
     o tom stala zmínka,

</section>

<section>

že se nový bůh kontraktně  
     zavazuje k tomu,  
každou falešnou přísahu  
     trestat porcí hromu:

</section>

<section>

neb se teď již každý v…ák  
     řídit chce dle cara,

</section>

<section>

lhát, přísahat a dělat si  
     ze soudů kašpara!“

</section>

<section>

_Ministr osvěty_ divný  
     plán měl pohotově,  
aby se ta božská živnost  
     ponechala vdově.

</section>

<section>

Že si může na svou ruku  
     přibrat tovaryše,  
šikovného jezovitu  
     anebo derviše.

</section>

<section>

Že to bude lacinější  
     a v dobrém pořádku,  
neb on sám že jim přispěje  
     radou na počátku. —

</section>

<section>

Při tom však byl potutelné  
     církevní plemeno,  
myslil, že to sám povede  
     na vdovino jméno.

</section>

<section>

_Ministr vojenský_ pravil:  
     „Co dovede bůže,  
každý starý generál to  
     taky zastat může.

</section>

<section>

Zvyklý na subordinaci,  
     bude cara ctíti,  
eráru se může při tom  
     pense ušetřiti.

</section>

<section>

Ze všech nejlíp by to trefil  
     maršál Komispetr,  
pouštět hrůzu na sedláky,  
     na to on je metr.

</section>

<section>

Pro jistotu se mu může  
     ňáký literatus,  
chlapík v péře vycvičený,  
     přidati ad latus.

</section>

<section>

Tak přivedem’ kněžstvo s vojskem  
     k jednomu komandu,  
zorganisujeme přísněj’  
     tu církevní bandu.“

</section>

<section>

Pan _ministr policejní_  
     beze všeho křiku  
podal písemně své votum  
     v zavřeném paklíku.

</section>

<section>

Policie jako kočky  
     ráda po tmě chodí,  
v jasném světle veřejnosti  
     nerada se brodí.

</section>

<section>

Ač své votum zapečetil,  
     přece bych se vsadil,  
že uhodnu, co on asi  
     tajně caru radil:

</section>

<section>

Jistě zpověď, jezovity,  
     očistec, latinu,  
pokoru a trpělivost  
     při chlebě a vínu;

</section>

<section>

kousek nebe, na udici  
     pár volavých svatých;  
všechna moc pochází s hůry,  
     pluk čertů rohatých.

</section>

<section>

_Konec sedmého zpěvu._

</section>
