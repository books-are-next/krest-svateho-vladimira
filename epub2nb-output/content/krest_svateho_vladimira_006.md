---
title: ZPĚV DRUHÝ Hospodářství
contentType: poetry
---

<section>

Jedna hora vysoká je  
     a druhá je nízká,  
kdo nemá své muzikanty,  
     na hubu si píská.

</section>

<section>

Když hýřili, stolovali  
     u carského dvoru,  
ten celý den byl bůh Perun  
     v mrzutém humoru.

</section>

<section>

„Kdo jaktěživ bohem nebyl,  
     zkusil ještě málo,  
není to tak lehký život,  
     jakoby se zdálo.

</section>

<section>

Ráno vstane: do snídaně  
     musí rosou kropit,  
měsíček zavřít do chlívka,  
     potom v slunci topit.

</section>

<section>

Dříve čerty, noční duchy  
     strčit do pytlíka,  
a hvězdičky puť-ťu-ťu!  
     svolat do kurníka.

</section>

<section>

Každý ptáček, každý brouček,  
     slon až do komára  
má hned ráno nasypáno  
     z božího špejchara.

</section>

<section>

A když potom lidé vstanou,  
     to je teprv správa!  
Někdy nevím samým křikem,  
     kde mně stojí hlava.

</section>

<section>

Ten, kdo nikdy neměl v uchu  
     vosy a mravence,  
neví, co je Perunova  
     ranní audience.

</section>

<section>

To je křiku a modlení,  
     až mne uši brní:  
ten zpívá, ten šepce, vzdychá,  
     ten zas žalmy frní.

</section>

<section>

A co všechno na mně chtějí,  
     nelze vyjmenovat,  
zbláznil bych se, kdybych si to  
     chtěl jen pamatovat.

</section>

<section>

Ten chce zdraví, ta chce děti,  
     ten nemá co jísti,  
ti zas, abych nedovolil  
     ve fabrikách přísti.

</section>

<section>

Ten mne prosí, bych mu hlídal  
     louky a osení,  
ten zas chce, abych pomáhal  
     krávě při telení.

</section>

<section>

Jeden sedlák prosí za déšť,  
     zasel kousek lenu,  
druhý prosí hezké časy,  
     by měl sucho k senu.

</section>

<section>

Ten chce zimu, ten chce teplo,  
     ten zas časy jiné,  
jeden chce mít žito drahé  
     a druhý laciné.

</section>

<section>

Že jsem stvořil staré báby,  
     to mne nejvíc mrzí,  
nepřestanou-li mne soužit,  
     zahladím je brzy.

</section>

<section>

Hrom ať do nich! abych neklel,  
     zdržet se nemohu,  
když jim koza málo dojí,  
     běží k pánu bohu.

</section>

<section>

Sám se nechce žádný starat,  
     za všechno se modlí,  
jakoby měl každý boha  
     jen pro své pohodlí.

</section>

<section>

Tomu sušit, tomu močit,  
     tomu pole hnojit;  
dřív si, prase, zdraví zkazil,  
     potom ho mám zhojit!

</section>

<section>

Ta mne moří ve dne, v noci,  
     ráda by se vdala,  
ten se modlí, by Mořena  
     jeho ženu vzala.

</section>

<section>

Ten chce výhru z loterie,  
     špendáže mi nosí,  
a co jsou assekurace,  
     též za oheň prosí.

</section>

<section>

Ó vy šelmy! kdybych nebyl  
     příliš dobrotivý,  
zmačkal bych vás na povidla  
     jako shnilé slívy!“ — —

</section>

<section>

Šňup’ si zlostí haličského,  
     jak z hmoždíře kýchnul:  
to zahřmělo, zablejsklo se,  
     déšť na zem vyšplíchnul.

</section>

<section>

Věru, Vašku! bohem býti,  
     to žádný špás není:  
Brixen ten je proti tomu  
     ještě vyražení!

</section>

<section>

Pozdě v noci, když utich’ svět  
     a lid přestal bouřit,  
chtěl si Perun usoužený  
     dýmčičku vykouřit.

</section>

<section>

Když si Širaš tümbekia  
     cpal do nargilie,  
tu mu začla Perunice  
     držet litanie:

</section>

<section>

„Však jsem já dobře slyšela  
     za dveřmi skrz škvíru,  
co jsi vzkázal po drábovi  
     caru Vladimíru.

</section>

<section>

Nezačínej si jen s carem,  
     to já pořád říkám,  
že to se svou oposicí  
     nepřivedeš nikam.

</section>

<section>

Každému do očí řekneš,  
     co máš na jazyku,  
a děláš si nepřátele,  
     neznáš politiku.“

</section>

<section>

A když žena po celý den  
     bručí a jen štěká,  
ach, to musí z kůže vyhnat  
     boha i člověka!

</section>

<section>

Ach, Perune, Perunečku!  
     Lituju tě tuze:  
zejtra na tě čeká teprv  
     přežalostná chůze.

</section>

<section>

Oj, Perune přenešťastný,  
     kam jsi myslil, brachu?  
hanět cara, svého pána,  
     a to beze strachu?

</section>

<section>

Oj, Perune, kam jsi myslil,  
     přenešťastné bůže?  
Utec, utec! Jak tě chytnou,  
     nic ti nepomůže!

</section>

<section>

_Konec druhého zpěvu._

</section>
