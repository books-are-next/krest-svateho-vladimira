---
title: "ZPĚV PÁTÝ Bezbožnost v\_Rusích"
contentType: prose
---

<section>

Tak se z maličké příčiny  
     stala velká mela:  
Ruský národ neměl boha,  
     církev ovdověla.

</section>

<section>

Nám by byla lehká pomoc,  
     toť je stará vesta,  
teď již umí každý kaplan  
     dělat bohy z těsta.

</section>

<section>

Ale Rusi o těch kumštech  
     ještě nevěděli:  
když si boha utopili,  
     žádného neměli.

</section>

<section>

Počali se všichni báti  
     strašlivých následků,  
neb žádný nic takového  
     neslyšel od předků!

</section>

<section>

Ale svět je pořád stejný,  
     lidé ho nezmění:  
plivni si stokrát do moře,  
     ono se nezpění.

</section>

<section>

Tak i v Rusku bez Peruna  
     ve starém pořádku  
běžela světská mašina  
     jak na kolovrátku.

</section>

<section>

Staří lidé umírali,  
     děti se rodily,  
hodní lidé pracovali  
     a ochlasti pili.

</section>

<section>

Hrušky zrály o Jakubě  
     a na podzim švestky:  
když se hodně vypršelo,  
     bylo zase hezky.

</section>

<section>

Slunce svítilo jen ve dne,  
     měsíc jenom v noci,  
v létě bylo caru horko  
     při vší jeho moci.

</section>

<section>

Žito se muselo síti,  
     tráva rostla sama,  
šlechta pracovala hubou,  
     sedláci rukama.

</section>

<section>

Kdo zaplatil, měl u pánů  
     všudy dobrou přízeň,  
hlad si zaháněli jídlem,  
     ale pitím žízeň.

</section>

<section>

Všecky řeky byly mokré  
     a kamení tvrdé:  
Chalupnice hubovaly,  
     že jsou selky hrdé.

</section>

<section>

Šlechtic neobcoval s mužským  
     měšťanského rodu,  
ale šenkýři míchali  
     přec do piva vodu.

</section>

<section>

Mladí lidé pospíchali,  
     staří šli pomalu:  
Na každou špetku radosti  
     přišla špetka žalu.

</section>

<section>

Kdo měl málo, tomu braly  
     velké pijavice:  
Moudrých lidí bylo málo,  
     ale hloupých více.

</section>

<section>

Kdo byl taškář za Peruna,  
     taškařil zas dále;  
a kdo byl poctivá duše  
     dřen byl neustále.

</section>

<section>

Neboť svět je pořád stejný,  
     lidé ho nezmění,  
plivni si stokrát do moře,  
     ono se nezpění.

</section>

<section>

Tak i v Rusku bez Peruna  
     ve starém pořádku  
běžela světská mašina  
     jak na kolovrátku.

</section>

<section>

Ale církevní mašinka  
     ta se zarazila,  
neboť kněžím u pytlíku  
     zaťata jest žíla.

</section>

<section>

Sedlák, ten jest od jakživa  
     vychytralý kvítek,  
hned si z toho utopení  
     vyhlídl užitek.

</section>

<section>

Přestali desátky dávat,  
     také na modlení,  
ani na štolu, ani na mše,  
     když prej pánbůh není.

</section>

<section>

Na ofěry nechodili,  
     při funusech ticho,  
kostelníci mřeli hladem,  
     kněžím splasklo břicho.

</section>

<section>

Tu hned tekla krev z obrazů,  
     děly se zázraky,  
čistá panna porodila  
     čtyry mladé draky.

</section>

<section>

Báby viděly znamení  
     na nebi a všude:  
Prodávaly staré sukně,  
     že soudný den bude.

</section>

<section>

Báby viděly znamení  
     na nebi i v dírách,  
slyšely potopu světa  
     hučet ve všech škvírách.

</section>

<section>

Po svatbě se narodilo  
     dítě za čtvrt léta;  
kupujte, lidé, měchýře  
     na potopu světa!

</section>

<section>

_Konec pátého zpěvu._

</section>
