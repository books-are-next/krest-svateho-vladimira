---
title: ZPĚV OSMÝ Kamarilla
contentType: prose
---

<section>

Jako u všech potentátů,  
     tak i v Rusku byla  
mocnější než ministerstvo  
     dvorní kamarilla.

</section>

<section>

Zachovej nám, pane Bože!  
     Frantu Šumavského,  
že je každá kamarilla  
     pohlaví ženského.

</section>

<section>

Vladimír byl ještě k tomu  
     punkto sexu štvanec,  
jako lev kraloval mužům  
     a ženským co k…c.

</section>

<section>

Jednu ženu měl Normanku  
     a jednu Řekyni,  
dvě měl Češky, že jsou hezky,  
     jednu Bulharyni.

</section>

<section>

A maitresek jako pecek:  
     tři sta v Bělehradě,  
dvě stě v sele Berestově,  
     tři sta v Vyšehradě.

</section>

<section>

Ještě kromě těch kasáren  
     leckdes filiálku;  
Kacik v Hessen-Kasslu nemá  
     tolik kafešálků!

</section>

<section>

A teď ještě tetky, matky  
     k nim přiadírovat,  
pak to s jejich zpovědníky  
     multiplicírovat:

</section>

<section>

Ó, to byla kamarilla  
     jako Čimborasso!  
Senát vždycky pohotově  
     jak u rasa maso.

</section>

<section>

Ó! to bylo kandidátů,  
     to bylo protekcí!  
Tu car, co jest topit bohy,  
     dostal teprv lekci.

</section>

<section>

Všechny na něj dorážely,  
     každá jinak mlela,  
málem by už byla caru  
     hlava sšedivěla. —

</section>

<section>

Večír, když mu starý Mates  
     přišel zouvat boty,  
začal si car stěžovati  
     na ty své trampoty.

</section>

<section>

Starý Mates, ten byl ve všem  
     carův hlavní rádce,  
ministry i kamarillu  
     vodil na oprátce.

</section>

<section>

„Ach! Matýsku, Matýsečku!  
     Hleď mne toho zbavit,  
já, chudák s těmi ženskými  
     nic nemohu spravit.“

</section>

<section>

Mates, jak jen car byl svlečen  
     a v posteli ležel,  
do redakce vládních novin  
     s botma v ruce běžel.

</section>

<section>

Tam jim cosi diktíroval  
     s botama pod paží:  
„Nebude-li to tam zejtra,  
     car vám vousy zpraží!“

</section>

<section>

Druhý den pak celý Kyjev  
     divil se nemálo,  
když v úřední části novin  
     velkým písmem stálo:

</section>

<section>

„V jménu Jeho Veličenstva  
     Cara Vladimíra,  
na prázdnou prebendu božskou  
     konkurs se otvírá.

</section>

<section>

Výminky a bližší zprávy  
     to kandidátovi  
ministerstvo policejní  
     na doptávku poví.“ — —

</section>

<section>

Rozběhla se ta novina  
     v elektrickém letu  
na drátěných telegrafech  
     jako rtuť po světu.

</section>

<section>

Druhý den již v celém světě  
     jak na lípě včely  
telegrafické depeše  
     v novinách bzučely.

</section>

<section>

          \* \* \*

</section>

<section>

V Římě páni kardináli  
     k Červenému Raku  
přede mší se scházívají  
     na sklenku araku.

</section>

<section>

Pan kardinál Šamšulini  
     mrsknul jen po oku  
do Augsburských Všeobecných,  
     už se dal do skoku!

</section>

<section>

Dal nalejt Lacrymae Christi,  
     a to hned do džbánu,  
vylousknul džbán a již letěl  
     přímo k Vatikánu.

</section>

<section>

Tam hned vrazil do pokoje  
     a bez zaklepání  
vyburcoval tou novinou  
     papeže ze spaní.

</section>

<section>

Svatý Otec jak vyskočil,  
     ještě byl v košili,  
velel, by se Jezovité  
     do Rus hned strojili.

</section>

<section>

Dal je všechny k této cestě  
     na ostro kovati  
a marš zvláštní pro ně kázal  
     skomponýrovati.

</section>

<section>

_Konec osmého zpěvu._

</section>
