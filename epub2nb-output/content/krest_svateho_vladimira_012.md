---
title: ZPĚV OSMÝ Kamarilla
contentType: prose
---

Jako u všech potentátů,  
     tak i v Rusku byla  
mocnější než ministerstvo  
     dvorní kamarilla.

  

Zachovej nám, pane Bože!  
     Frantu Šumavského,  
že je každá kamarilla  
     pohlaví ženského.

  

Vladimír byl ještě k tomu  
     punkto sexu štvanec,  
jako lev kraloval mužům  
     a ženským co k…c.

  

Jednu ženu měl Normanku  
     a jednu Řekyni,  
dvě měl Češky, že jsou hezky,  
     jednu Bulharyni.

  

A maitresek jako pecek:  
     tři sta v Bělehradě,  
dvě stě v sele Berestově,  
     tři sta v Vyšehradě.

  

Ještě kromě těch kasáren  
     leckdes filiálku;  
Kacik v Hessen-Kasslu nemá  
     tolik kafešálků!

  

A teď ještě tetky, matky  
     k nim přiadírovat,  
pak to s jejich zpovědníky  
     multiplicírovat:

  

Ó, to byla kamarilla  
     jako Čimborasso!  
Senát vždycky pohotově  
     jak u rasa maso.

  

Ó! to bylo kandidátů,  
     to bylo protekcí!  
Tu car, co jest topit bohy,  
     dostal teprv lekci.

  

Všechny na něj dorážely,  
     každá jinak mlela,  
málem by už byla caru  
     hlava sšedivěla. —

  

Večír, když mu starý Mates  
     přišel zouvat boty,  
začal si car stěžovati  
     na ty své trampoty.

  

Starý Mates, ten byl ve všem  
     carův hlavní rádce,  
ministry i kamarillu  
     vodil na oprátce.

  

„Ach! Matýsku, Matýsečku!  
     Hleď mne toho zbavit,  
já, chudák s těmi ženskými  
     nic nemohu spravit.“

  

Mates, jak jen car byl svlečen  
     a v posteli ležel,  
do redakce vládních novin  
     s botma v ruce běžel.

  

Tam jim cosi diktíroval  
     s botama pod paží:  
„Nebude-li to tam zejtra,  
     car vám vousy zpraží!“

  

Druhý den pak celý Kyjev  
     divil se nemálo,  
když v úřední části novin  
     velkým písmem stálo:

  

„V jménu Jeho Veličenstva  
     Cara Vladimíra,  
na prázdnou prebendu božskou  
     konkurs se otvírá.

  

Výminky a bližší zprávy  
     to kandidátovi  
ministerstvo policejní  
     na doptávku poví.“ — —

  

Rozběhla se ta novina  
     v elektrickém letu  
na drátěných telegrafech  
     jako rtuť po světu.

  

Druhý den již v celém světě  
     jak na lípě včely  
telegrafické depeše  
     v novinách bzučely.

  

          \* \* \*

  

V Římě páni kardináli  
     k Červenému Raku  
přede mší se scházívají  
     na sklenku araku.

  

Pan kardinál Šamšulini  
     mrsknul jen po oku  
do Augsburských Všeobecných,  
     už se dal do skoku!

  

Dal nalejt Lacrymae Christi,  
     a to hned do džbánu,  
vylousknul džbán a již letěl  
     přímo k Vatikánu.

  

Tam hned vrazil do pokoje  
     a bez zaklepání  
vyburcoval tou novinou  
     papeže ze spaní.

  

Svatý Otec jak vyskočil,  
     ještě byl v košili,  
velel, by se Jezovité  
     do Rus hned strojili.

  

Dal je všechny k této cestě  
     na ostro kovati  
a marš zvláštní pro ně kázal  
     skomponýrovati.

  

_Konec osmého zpěvu._
