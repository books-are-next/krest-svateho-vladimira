---
title: ZPĚV DESÁTÝ Konkurs
contentType: prose
---

<section>

Věje vítr černomořský,  
     travou v stepi klátí:  
sbíhají se do Kyjeva  
     páni kandidáti.

</section>

<section>

Věje vítr od západu,  
     v Kyjevě se práší;  
každá firma haní jiné,  
     sama se vynáší. —

</section>

<section>

Poslal papež dekret z Říma,  
     pečeť jako talíř:  
„Co je po té řecké víře,  
     nedám za ni halíř!

</section>

<section>

Není církev jako církev,  
     care nejmilejší,  
římská církev mezi všemi  
     nejcírkvovatější!“ —

</section>

<section>

A carhradský patriarcha,  
     pečeť jako miska:  
„Nevěř tomu, Vladimíre,  
     co antikrist píská.

</section>

<section>

Není církev jako církev,  
     care nejmilejší,  
řecká církev mezi všemi  
     nejcírkvovatější!“ —

</section>

<section>

A rabínské synedrium  
     „šulem, šulem“ píše:  
„Nevěř Římu, nevěř Řekům,  
     drž se jen Mojžíše.

</section>

<section>

Není církev jako církev,  
     care nejmilejší,  
židovská je mezi všemi  
     nejcírkvovatější!“ —

</section>

<section>

Také Mufti mohamedský  
     překřičet se nedá:  
„Potluč ty psy nevěřící,  
     drž se Mohameda!

</section>

<section>

Není církev jako církev,  
     care nejmilejší,  
musulmanská mezi všemi  
     nejcírkvovatější!“ —

</section>

<section>

V carském dvoru na Podolu  
     psi se o kost hryzli,  
také ty ostatní sekty  
     konkurovat přišly.

</section>

<section>

Čert zná všechna jejich jména,  
     ale jak se ctily,  
z toho se ruské hokyně  
     mnoho naučily.

</section>

<section>

Tenkrát byly zlaté časy  
     pro dohazovače:  
rosolku pili z krajáčů,  
     jedli jen koláče.

</section>

<section>

Proto jim v tom konkursu  
     obchody tak kvetly,  
jmenují se od té doby  
     také „boží metly“.

</section>

<section>

_Konec._

</section>
