---
title: ZPĚV ŠESTÝ Audience
contentType: poetry
---

<section>

Seděl Vladimír na trůnu  
     ve své residenci,  
dával podle obyčeje  
     velkou audienci.

</section>

<section>

Houf ministrů, tajných radů,  
     dvorních kavalírů,  
stáli „Richt euch!“ kolem něho  
     jak hrušky v špalíru.

</section>

<section>

Před nimi s ohnutým hřbetem,  
     s poníženou tváří,  
klečeli v slušném respektu  
     páni sekretáři.

</section>

<section>

Péro v ruce, na knoflíku  
     inkoust ve flaštičce,  
a na zádech přivázaný  
     pytel na petice.

</section>

<section>

A vzadu si žandarmové,  
     carští výplatníci,  
přistrojili pro příhodu  
     dubovou lavici.

</section>

<section>

A na rovině před trůnem  
     zkroušeně a tiše  
petenti, věrní poddaní,  
     leželi na břiše.

</section>

<section>

Tenkrát byla audience  
     nad obyčej hlučná,  
neb se z celé ruské říše  
     sešla církev tučná.

</section>

<section>

Totiž popi, diakoni,  
     kantoři, zvoníci,  
biskupi, svíčkové báby,  
     také kostelníci.

</section>

<section>

S nimi ostatní drabanti,  
     hrobaři, kalkanti,  
zpěváci a muzikanti,  
     kluci ministranti.

</section>

<section>

Sotva dal tambor znamení,  
     tak jak se to sluší,  
že car ráčil otevříti  
     Své Vysoké uši:

</section>

<section>

Všichni boží služebníci  
     spustili moldánky,  
vzdychali a naříkali  
     jak staré cikánky.

</section>

<section>

Totiž popi, diakoni,  
     kantoři, zvoníci,  
biskupi, svíčkové báby,  
     také kostelníci.

</section>

<section>

S nimi ostatní drabanti,  
     hrobaři, kalkanti,  
zpěváci a muzikanti,  
     kluci ministranti.

</section>

<section>

„Co vám chybí?“ táže se car  
     pod svým baldachýnem. —  
Oni všichni jedním hrdlem:  
     „Hynem’, pane, hynem’!“

</section>

<section>

Celé popstvo předstoupilo  
     k caru s deputací;  
jeden držel ve jménu všech  
     takovou oraci:

</section>

<section>

„Veliký jest Vladimír car!  
     Svatá vůle jeho;  
když’s nám zabil pána boha,  
     opatř nám jiného!

</section>

<section>

Nám je pánbůh jako pánbůh,  
     jenom když je ňáký,  
abychom jím udrželi  
     v respektu sedláky.

</section>

<section>

U těch bude všechna kázeň  
     brzy dým a pára,  
nebudem se mít u koho  
     modliti za cara.

</section>

<section>

Někdo musí nad sedláky  
     rachotiti hromem:  
bez boha neobstojíme,  
     jen jiného honem!“

</section>

<section>

Toť se ví, že způsobila  
     ta argumentace  
v Jeho carském Veličenstvu  
     velké alterace.

</section>

<section>

Mělť jak všichni potentáti  
     srdce měkké tuze,  
nebyl by mohl chudinka  
     zabít ani kuře.

</section>

<section>

„Milostivé vám, mí věrní,  
     dávám propuštění,  
vaši žádost hodlám vzíti  
     v zralé uvážení!“

</section>

<section>

_Konec šestého zpěvu._

</section>
