---
title: ZPĚV ČTVRTÝ Testament Perunův
---

Poslyšte, milí křesťané,  
     tu smutnou novinu,  
jak dokonal slovanský bůh  
     poslední hodinu.

  

Kdo máš tuze měkké srdce,  
     zacpi sobě uši,  
a pomodli se „otče náš“  
     za ubohou duši.

  

Přivázali ho za nohy  
     na ocas kobyle,  
blátem, kamením ho vlekli —  
     přežalostná chvíle!

  

Za ním toho novináře —  
     ouvej, ouvej, ach, ach!  
šmejkal po břiše nelidsky  
     na ocase valach.

  

Tak je ti carští katané  
     ukrutně mučili,  
všechny louže po Kyjevě  
     jimi vysmejčili.

  

Když jsou je přivlekli k řece  
     celé plné bláta,  
kati je tam utopili  
     jak slepá koťata.

  

Umřeli jsou bez zpovědi  
     jako lutriáni,  
jenom poslední jim dali  
     blátem pomazání.

  

Já jsem sice při tom nebyl,  
     čet’ jsem to jen v plátku,  
který o tom sepsal Nestor  
     vnukům na památku. —

  

„Tak to chodí na tom světě,  
     každou chvíli jinak,  
dneska ctí tě za svatého,  
     zejtra budeš sv…k!

  

Dnes vám, bozi, vy ubozí,  
     kadidlo lid pálí,  
a zejtra vás jako smetí  
     v kalužinách válí.

  

Dělají si nové bohy  
     dle svého pohodlí,  
koho včera oběsili,  
     k tomu se dnes modlí.

  

Všechno jest na světě marné  
     i království boží —  
všechno hyne a pomine  
     jako špatné zboží.

  

Jenom caři, samovláda,  
     a takové sloty,  
potrvají věčně věkův  
     jak juchtové boty.“

  

Tak měl Perun, když ho vlíkli,  
     resonýrovati,  
slyšel jsem to, a jak koupím,  
     musím prodávati.

  

Sám bych si to nevymyslil,  
     třeba bych to věděl,  
dobře já vím, že bych za to  
     na Špilberku seděl.

  

Na Špilberku, na Kufštejně  
     mnoho pokojíků:  
„Bože, zachovej nám krále!“  
     to je zpěv slavíků. —

  

Važ si všeho, milý synu,  
     co na trůně sedí,  
na ponížené dušinky  
     car milostně hledí.

  

Kdo ctí cara a je Vávra,  
     může něčím býti,  
kdo nechválí, bude věčně  
     jenom vodu píti.

  

_Konec čtvrtého zpěvu._
