---
title: ZPĚV ČTVRTÝ Testament Perunův
contentType: prose
---

<section>

Poslyšte, milí křesťané,  
     tu smutnou novinu,  
jak dokonal slovanský bůh  
     poslední hodinu.

</section>

<section>

Kdo máš tuze měkké srdce,  
     zacpi sobě uši,  
a pomodli se „otče náš“  
     za ubohou duši.

</section>

<section>

Přivázali ho za nohy  
     na ocas kobyle,  
blátem, kamením ho vlekli —  
     přežalostná chvíle!

</section>

<section>

Za ním toho novináře —  
     ouvej, ouvej, ach, ach!  
šmejkal po břiše nelidsky  
     na ocase valach.

</section>

<section>

Tak je ti carští katané  
     ukrutně mučili,  
všechny louže po Kyjevě  
     jimi vysmejčili.

</section>

<section>

Když jsou je přivlekli k řece  
     celé plné bláta,  
kati je tam utopili  
     jak slepá koťata.

</section>

<section>

Umřeli jsou bez zpovědi  
     jako lutriáni,  
jenom poslední jim dali  
     blátem pomazání.

</section>

<section>

Já jsem sice při tom nebyl,  
     čet’ jsem to jen v plátku,  
který o tom sepsal Nestor  
     vnukům na památku. —

</section>

<section>

„Tak to chodí na tom světě,  
     každou chvíli jinak,  
dneska ctí tě za svatého,  
     zejtra budeš sv…k!

</section>

<section>

Dnes vám, bozi, vy ubozí,  
     kadidlo lid pálí,  
a zejtra vás jako smetí  
     v kalužinách válí.

</section>

<section>

Dělají si nové bohy  
     dle svého pohodlí,  
koho včera oběsili,  
     k tomu se dnes modlí.

</section>

<section>

Všechno jest na světě marné  
     i království boží —  
všechno hyne a pomine  
     jako špatné zboží.

</section>

<section>

Jenom caři, samovláda,  
     a takové sloty,  
potrvají věčně věkův  
     jak juchtové boty.“

</section>

<section>

Tak měl Perun, když ho vlíkli,  
     resonýrovati,  
slyšel jsem to, a jak koupím,  
     musím prodávati.

</section>

<section>

Sám bych si to nevymyslil,  
     třeba bych to věděl,  
dobře já vím, že bych za to  
     na Špilberku seděl.

</section>

<section>

Na Špilberku, na Kufštejně  
     mnoho pokojíků:  
„Bože, zachovej nám krále!“  
     to je zpěv slavíků. —

</section>

<section>

Važ si všeho, milý synu,  
     co na trůně sedí,  
na ponížené dušinky  
     car milostně hledí.

</section>

<section>

Kdo ctí cara a je Vávra,  
     může něčím býti,  
kdo nechválí, bude věčně  
     jenom vodu píti.

</section>

<section>

_Konec čtvrtého zpěvu._

</section>
