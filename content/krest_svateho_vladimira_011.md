---
title: ZPĚV SEDMÝ Ministerská rada
---

Večír ministři seděli  
     v tajném kabinetě,  
tenkráte bůh proti zvyku  
     první na tapetě.

  

V hlavní věci byli všichni  
     stejného mínění:  
bez boha se sprostým lidem  
     není k vydržení.

  

Ale v dalších podrobnostech  
     tu mezi dvořany  
byly, jako skoro všude,  
     dvě rozličné strany.

  

Nová škola chce jen vždycky  
     licitaci s pachtem,  
stará škola zase chválí  
     služby s deputátem.

  

Pan _ministr vnitřních věcí_  
     pravil: „Páni bratří!  
Ohlašme konkurs v novinách  
     tak, jak se to patří.

  

Ať se náležitou cestou  
     hlásí kandidáti,  
pak si dle klasifikace  
     může car vybrati.“

  

_Zahraniční ministr_ prál,  
     že by dobře bylo,  
kdyby se to v cizích listech  
     taky ohlásilo.

  

Neboť bez toho že není  
     při tom obsazení  
na žádného domácího  
     ani pomyšlení.

  

„Jenom žádného nováčka!  
     Vždyť je starších dosti,  
dobře renomírovaných,  
     zvláště v praktickosti.

  

Též se nesmí pro čest země  
     na pár rublů hledět,  
když už jednou o tom budou  
     cizozemci vědět.“

  

Ale _finanční ministři_  
     špinavá jsou nace,  
ten chtěl, aby se veřejná  
     svedla licitace.

  

A kdo bude ze všech nejmíň  
     za svou práci žádat,  
tomu se má bez ohledu  
     tato služba zadat.

  

Vymínil si však, že z chrámů  
     všechno stříbro, zlato  
bude vždy v pádu potřeby  
     do mincovny vzato.

  

Pak ať drží kurs papírů  
     vždy aspoň al pari,  
to je hlavní a ostatek  
     všechno láry fáry.

  

_Staveb ministr_ připomněl,  
     by si pospíšili  
a zatím něco klášterů  
     v kasárny změnili.

  

Než se místo zas obsadí,  
     aby takto caru  
aspoň něco zas přirostlo  
     v tom interkaláru.

  

Pan ministr práv doložil:  
     „Moje jest výminka,  
by se veřejně v novinách  
     o tom stala zmínka,

  

že se nový bůh kontraktně  
     zavazuje k tomu,  
každou falešnou přísahu  
     trestat porcí hromu:

  

neb se teď již každý v…ák  
     řídit chce dle cara,

  

lhát, přísahat a dělat si  
     ze soudů kašpara!“

  

_Ministr osvěty_ divný  
     plán měl pohotově,  
aby se ta božská živnost  
     ponechala vdově.

  

Že si může na svou ruku  
     přibrat tovaryše,  
šikovného jezovitu  
     anebo derviše.

  

Že to bude lacinější  
     a v dobrém pořádku,  
neb on sám že jim přispěje  
     radou na počátku. —

  

Při tom však byl potutelné  
     církevní plemeno,  
myslil, že to sám povede  
     na vdovino jméno.

  

_Ministr vojenský_ pravil:  
     „Co dovede bůže,  
každý starý generál to  
     taky zastat může.

  

Zvyklý na subordinaci,  
     bude cara ctíti,  
eráru se může při tom  
     pense ušetřiti.

  

Ze všech nejlíp by to trefil  
     maršál Komispetr,  
pouštět hrůzu na sedláky,  
     na to on je metr.

  

Pro jistotu se mu může  
     ňáký literatus,  
chlapík v péře vycvičený,  
     přidati ad latus.

  

Tak přivedem’ kněžstvo s vojskem  
     k jednomu komandu,  
zorganisujeme přísněj’  
     tu církevní bandu.“

  

Pan _ministr policejní_  
     beze všeho křiku  
podal písemně své votum  
     v zavřeném paklíku.

  

Policie jako kočky  
     ráda po tmě chodí,  
v jasném světle veřejnosti  
     nerada se brodí.

  

Ač své votum zapečetil,  
     přece bych se vsadil,  
že uhodnu, co on asi  
     tajně caru radil:

  

Jistě zpověď, jezovity,  
     očistec, latinu,  
pokoru a trpělivost  
     při chlebě a vínu;

  

kousek nebe, na udici  
     pár volavých svatých;  
všechna moc pochází s hůry,  
     pluk čertů rohatých.

  

_Konec sedmého zpěvu._
