---
title: "ZPĚV PÁTÝ Bezbožnost v\_Rusích"
---

Tak se z maličké příčiny  
     stala velká mela:  
Ruský národ neměl boha,  
     církev ovdověla.

  

Nám by byla lehká pomoc,  
     toť je stará vesta,  
teď již umí každý kaplan  
     dělat bohy z těsta.

  

Ale Rusi o těch kumštech  
     ještě nevěděli:  
když si boha utopili,  
     žádného neměli.

  

Počali se všichni báti  
     strašlivých následků,  
neb žádný nic takového  
     neslyšel od předků!

  

Ale svět je pořád stejný,  
     lidé ho nezmění:  
plivni si stokrát do moře,  
     ono se nezpění.

  

Tak i v Rusku bez Peruna  
     ve starém pořádku  
běžela světská mašina  
     jak na kolovrátku.

  

Staří lidé umírali,  
     děti se rodily,  
hodní lidé pracovali  
     a ochlasti pili.

  

Hrušky zrály o Jakubě  
     a na podzim švestky:  
když se hodně vypršelo,  
     bylo zase hezky.

  

Slunce svítilo jen ve dne,  
     měsíc jenom v noci,  
v létě bylo caru horko  
     při vší jeho moci.

  

Žito se muselo síti,  
     tráva rostla sama,  
šlechta pracovala hubou,  
     sedláci rukama.

  

Kdo zaplatil, měl u pánů  
     všudy dobrou přízeň,  
hlad si zaháněli jídlem,  
     ale pitím žízeň.

  

Všecky řeky byly mokré  
     a kamení tvrdé:  
Chalupnice hubovaly,  
     že jsou selky hrdé.

  

Šlechtic neobcoval s mužským  
     měšťanského rodu,  
ale šenkýři míchali  
     přec do piva vodu.

  

Mladí lidé pospíchali,  
     staří šli pomalu:  
Na každou špetku radosti  
     přišla špetka žalu.

  

Kdo měl málo, tomu braly  
     velké pijavice:  
Moudrých lidí bylo málo,  
     ale hloupých více.

  

Kdo byl taškář za Peruna,  
     taškařil zas dále;  
a kdo byl poctivá duše  
     dřen byl neustále.

  

Neboť svět je pořád stejný,  
     lidé ho nezmění,  
plivni si stokrát do moře,  
     ono se nezpění.

  

Tak i v Rusku bez Peruna  
     ve starém pořádku  
běžela světská mašina  
     jak na kolovrátku.

  

Ale církevní mašinka  
     ta se zarazila,  
neboť kněžím u pytlíku  
     zaťata jest žíla.

  

Sedlák, ten jest od jakživa  
     vychytralý kvítek,  
hned si z toho utopení  
     vyhlídl užitek.

  

Přestali desátky dávat,  
     také na modlení,  
ani na štolu, ani na mše,  
     když prej pánbůh není.

  

Na ofěry nechodili,  
     při funusech ticho,  
kostelníci mřeli hladem,  
     kněžím splasklo břicho.

  

Tu hned tekla krev z obrazů,  
     děly se zázraky,  
čistá panna porodila  
     čtyry mladé draky.

  

Báby viděly znamení  
     na nebi a všude:  
Prodávaly staré sukně,  
     že soudný den bude.

  

Báby viděly znamení  
     na nebi i v dírách,  
slyšely potopu světa  
     hučet ve všech škvírách.

  

Po svatbě se narodilo  
     dítě za čtvrt léta;  
kupujte, lidé, měchýře  
     na potopu světa!

  

_Konec pátého zpěvu._
