---
title: ZPĚV TŘETÍ Vojenský soud
---

Bože! kýž jsem policajtem!  
     To je vyražení!  
Koho chce, toho si chytne  
     a dá do vězení.

  

Každý si ho musí vážit:  
     kdo naň zaškaredí,  
pro urážku policajta  
     ve štokhause sedí.

  

Ctěte, hoši, policajty!  
     ouvej! jak to bolí!  
Stát vyplácí krejčům metlou,  
     ale ševcům holí.

  

Slyšte, lidé, pro výstrahu  
     mé smutné zpívání,  
že se proti policajtům  
     sám bůh neubrání.

  

Už ho vedou svázaného,  
     všechno ve mně hrká!  
Dva ho táhnou za rameno,  
     jeden vzadu strká.

  

„Jenom mne po humnech veďte,  
     však já s vámi půjdu,  
nedělejte mi ve městě  
     veřejnou ostudu!“

  

Ale na humnech u strouhy  
     paní Perunice  
zapírala Peruňátku  
     něco na sukničce.

  

Jak poznala svého pána,  
     hned se s hrozným křikem  
na pochopy obořila  
     mokrým lavičníkem.

  

Ale Perun dobrotisko  
     sám ji napomíná:  
„Schovej, ženo, meč do pochvy,  
     přišla má hodina!“ —

  

Policajti s Perunicí  
     na humnech se vadí  
u dvora se zákonníci  
     o Peruna radí.

  

A již Perun upoutaný  
     v šatlavě nocuje:  
juristům se z paragrafů  
     žádný nešikuje.

  

Neboť ten, kdo zákony ďál,  
     neměl ani zdání,  
že car vezme někdy boha  
     do vyšetřování.

  

Ráno přišla apelace  
     k caru celá bledá,  
že se proti Perunovi  
     zákon najít nedá.

  

Car se na ně zle osopil,  
     řek’ jim, že jsou osli,  
poslal hned pro vojenský soud  
     do kasáren posly.

  

Vojenský soud to je samec,  
     soudí jen se práší:  
on má všechny paragrafy  
     v jedné patrontaši.

  

Vojenský soud na civilní  
     dívá se s vysoka,  
nesoudí podle zákonů,  
     všechno jen od oka.

  

Vojenský soud má žaludek  
     zdravý jako štika:  
nevinného na komando  
     stráví jak viníka.

  

Vojenský soud z ničeho nic,  
     jako ňáký tvůrce,  
nález právě potvrzený  
     měl jako na šňůrce:

  

Že dle vyšlé proklamace  
     komandujícího  
a dle ostatních zákonů  
     soudu hrdelního,

  

pro urážku první třídy  
     Jeho Veličenství,  
pro vzpouru, nemravné řeči,  
     pro neposlušenství,

  

Perun Bůh je odsouzený  
     k provazu dle práva,  
že však k utopení v Dněpru  
     milost se mu dává;

  

bude ale pro výstrahu  
     neposlušné chase  
vlečen k řece po ulicích  
     na koňském ocase.“ —

  

Právě jeden žurnalista  
     seděl také v díře,  
protože se bohu rouhal  
     a psal proti víře.

  

Soud jej odsoudil, použiv  
     té příležitosti,  
k stejnému trestu s Perunem  
     k vůli nestrannosti.

  

_Konec třetího zpěvu._
