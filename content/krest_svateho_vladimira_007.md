---
title: ZPĚV TŘETÍ Vojenský soud
contentType: prose
---

<section>

Bože! kýž jsem policajtem!  
     To je vyražení!  
Koho chce, toho si chytne  
     a dá do vězení.

</section>

<section>

Každý si ho musí vážit:  
     kdo naň zaškaredí,  
pro urážku policajta  
     ve štokhause sedí.

</section>

<section>

Ctěte, hoši, policajty!  
     ouvej! jak to bolí!  
Stát vyplácí krejčům metlou,  
     ale ševcům holí.

</section>

<section>

Slyšte, lidé, pro výstrahu  
     mé smutné zpívání,  
že se proti policajtům  
     sám bůh neubrání.

</section>

<section>

Už ho vedou svázaného,  
     všechno ve mně hrká!  
Dva ho táhnou za rameno,  
     jeden vzadu strká.

</section>

<section>

„Jenom mne po humnech veďte,  
     však já s vámi půjdu,  
nedělejte mi ve městě  
     veřejnou ostudu!“

</section>

<section>

Ale na humnech u strouhy  
     paní Perunice  
zapírala Peruňátku  
     něco na sukničce.

</section>

<section>

Jak poznala svého pána,  
     hned se s hrozným křikem  
na pochopy obořila  
     mokrým lavičníkem.

</section>

<section>

Ale Perun dobrotisko  
     sám ji napomíná:  
„Schovej, ženo, meč do pochvy,  
     přišla má hodina!“ —

</section>

<section>

Policajti s Perunicí  
     na humnech se vadí  
u dvora se zákonníci  
     o Peruna radí.

</section>

<section>

A již Perun upoutaný  
     v šatlavě nocuje:  
juristům se z paragrafů  
     žádný nešikuje.

</section>

<section>

Neboť ten, kdo zákony ďál,  
     neměl ani zdání,  
že car vezme někdy boha  
     do vyšetřování.

</section>

<section>

Ráno přišla apelace  
     k caru celá bledá,  
že se proti Perunovi  
     zákon najít nedá.

</section>

<section>

Car se na ně zle osopil,  
     řek’ jim, že jsou osli,  
poslal hned pro vojenský soud  
     do kasáren posly.

</section>

<section>

Vojenský soud to je samec,  
     soudí jen se práší:  
on má všechny paragrafy  
     v jedné patrontaši.

</section>

<section>

Vojenský soud na civilní  
     dívá se s vysoka,  
nesoudí podle zákonů,  
     všechno jen od oka.

</section>

<section>

Vojenský soud má žaludek  
     zdravý jako štika:  
nevinného na komando  
     stráví jak viníka.

</section>

<section>

Vojenský soud z ničeho nic,  
     jako ňáký tvůrce,  
nález právě potvrzený  
     měl jako na šňůrce:

</section>

<section>

Že dle vyšlé proklamace  
     komandujícího  
a dle ostatních zákonů  
     soudu hrdelního,

</section>

<section>

pro urážku první třídy  
     Jeho Veličenství,  
pro vzpouru, nemravné řeči,  
     pro neposlušenství,

</section>

<section>

Perun Bůh je odsouzený  
     k provazu dle práva,  
že však k utopení v Dněpru  
     milost se mu dává;

</section>

<section>

bude ale pro výstrahu  
     neposlušné chase  
vlečen k řece po ulicích  
     na koňském ocase.“ —

</section>

<section>

Právě jeden žurnalista  
     seděl také v díře,  
protože se bohu rouhal  
     a psal proti víře.

</section>

<section>

Soud jej odsoudil, použiv  
     té příležitosti,  
k stejnému trestu s Perunem  
     k vůli nestrannosti.

</section>

<section>

_Konec třetího zpěvu._

</section>
